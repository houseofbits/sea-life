Jūrasgrundulis 
Pomatoschistus microps 
Kārta: jūrasgrunduļveidīgo Gobiiformes
Dzimta: jūrasgrunduļu Gobiidae

Ārējais izskats 
Piekrastes ūdeņos mītoša zivs, parasti 2 - 4 cm gara. Jūrasgrunduļiem uz vēdera ir piesūceknis, kas veidojies, saaugot vēdera spurām. 

Izplatība
Jūrasgrundulis ir sastopams Ziemeļatlantijā. Baltijas jūrā mīt visās piekrastēs, izņemot Botnijas un Somu līča piekrastes. 

Barība
Jūrasgrunduļu mazuļi barojas ar zooplanktonu, bet pieaugušie jūrasgrunduļi ēd arī nelielus vēžveidīgos.

Attīstība
Nārsto vasaras otrajā pusē. Mātītes iznērš ikrus zem tukšiem gliemeņu vākiem, kur tēviņi tos apsargā. Grunduļa tēviņi ar asti ikrus apskalina ar svaigu ūdeni, tādējādi nodrošinot tiem pietiekamu skābekļa daudzumu. 

Zveja
Jūrasgrunduļiem nav rūpnieciskas nozīmes un tie netiek arī makšķerēti.

Interesanti fakti
Jūrasgrunduļi ir nozīmīga ekosistēmas sastāvdaļa piekrastes ūdeņos. Plēsīgajām zivīm tie parasti ir pirmie lielākie barības objekti. 
