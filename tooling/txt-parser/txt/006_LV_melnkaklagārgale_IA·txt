Melnkakla gārgale 
Gavia arctica
Kārta: gārgaļveidīgo Gaviiformes
Dzimta: gārgaļu Gaviidae

Ārējais izskats
Ķermeņa garums 58 - 77 cm, svars 2,0 - 3,4 kilogrami. Abi dzimumi izskatās vienādi, bet tēviņi ir nedaudz lielāki. Melnkakla gārgalei ir proporcionāli garš ķermenis, vidēji garš kakls, kājas anatomiski novietotas tālu ķermeņa aizmugurē. Tāpat kā visām gārgalēm, tām ir atšķirīgs apspalvojums vairošanās sezonā un ziemā. Vasarā melnkakla gārgales galva un kakla aizmugure kļūst viendabīgi, sudrabaini pelēkas, pakakle un zods melni ar zaļgani lillīgu, metālisku spīdumu, kakla sānus rotā smalku, melnbaltu garenvirziena līniju raksts. Krūtis baltas, ar šaurām, melnām garenvirziena līnijām. Vēders balts, mugura melna ar baltu raibumojumu. Ziemas periodā apspalvojums kļūst pelēcīgi brūns, pakakle, zods, krūtis un vēders balti.

Izplatība
Palearktikas ziemeļu daļa. Divas pasugas, no kurām Latvijā novērojama Gavia arctica arctica, kas sastopama Rietumu Palearktikā un tālāk uz austrumiem līdz Ļenas upei Sibīrijā. Ziemo gar Eiropas ziemeļrietumu piekrasti, Kaspijas un Melnajā jūrā, kā arī Vidusjūrā. Latvijā parasta ceļošanas laikā jūrā pavasarī  -  aprīlī un maijā. Pavasarī teritoriju tranzītā šķērso melnkakla gārgales, kas ziemojušas Melnajā jūrā, bet tikai neliela daļa no tām nolaižas iekšzemes ūdeņos. Ligzdo 0 - 2 pāri. Vasarā jūrā var novērot nepieaugušus īpatņus, kuru skaits sniedzas vairākos simtos vai pat dažos tūkstošos. Vasarā iekšzemē atsevišķi neligzdojoši īpatņi reti, bet regulāri sastopami Vidzemes un Latgales ezeros. Rudenī novērojama galvenokārt jūrā un ceļojot gar piekrasti, bet skaits mazāks nekā pavasarī. Ziemotāji uzturas jūrā.

Barība
Barojas galvenokārt ar nelielām zivīm, retos gadījumos arī ar ūdens kukaiņiem, moluskiem, vēžveidīgajiem. Barības meklējumos gārgales var ienirt 3 - 6 m dziļumā. 

Ligzdošana
Melnkakla gārgales veido monogāmus pārus uz mūžu, pāris atgriežas katru pavasari vienā un tajā pašā ligzdošanas vietā. Ligzda ir vienkāršs padziļinājums zemē, kas atrodas uzreiz ūdens līnijas tuvumā, tādējādi briesmu gadījumā putni var aizbēgt. Tā tiek izklāta ar sausu zāli un ūdensaugiem, retākos gadījumos tiek sakrauta peldoša ligzda. Dējumā 1 - 3 olas. Latvijā, iespējams, melnkakla gārgale ligzdo reti (līdz 2 pāriem), tomēr pēdējos gados nav konstatēti pierādītas ligzdošanas gadījumi.

Melnkakla gārgale un cilvēks
Latvijā nav medījams putns. Bieži aiziet bojā zvejnieku tīklos. Populācijai ir tendence samazināties.

Interesanti fakti
Melnkakla gārgale zem ūdens uzturas līdz 45 sekundēm. Lai arī gārgale ir laba peldētāja un nirēja, uz sauszemes tā ir ļoti neveikla un nespēj no zemes pacelties gaisā.
