Plūkšņzivs 
Liparis liparis
Kārta: skorpēnveidīgo Scorpaeniformes
Dzimta: jūrasplūkšņu Liparidae

Ārējais izskats
Plūkšņzivs ķermenis izskatās nedaudz caurspīdīgs, garums var sasniegt 27 cm, bet Latvijas ūdeņos vairākumā gadījumu tās izaug līdz 15 cm garumam.

Izplatība
Plūkšņzivs izplatīta Arktikas - Atlantijas okeānu jūrās. Biežāk uzturas vietās ar cietu grunti, kur var nostiprināties ar diskveida spurām, taču ir sastopama arī piekrastē uz smilšaina vai dūņaina substrāta.

Barība
Ēd vēžveidīgos, īpaši mizīdas, un tārpus. Var baroties arī ar zivju ikriem. 

Attīstība
Plūkšņzivs nārsto piekrastē ziemā no novembra līdz februārim. Ikri tiek nostiprināti pie aļģēm vai cita grunts substrāta. To attīstība ilgst 6 - 8 nedēļas. 

Zveja
Nelielā izmēra un salīdzinoši retās sastopamības dēļ sugai nav nozīmes ne komerciālajā zvejā, ne makšķerēšanā.
      
Interesanti fakti
Vēdera spuras ir diskveidā saaugušas kopā, atvieglojot nostiprināšanos pie grunts.

