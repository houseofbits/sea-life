Baltijas plakangliemene 
Macoma balthica
Dzimta: plakangliemeņu Tellinidae
Klase: gliemeņu Bivalvia
 
Ārējais izskats
Čaula noapaļoti trīsstūrveida, plāna, baltas, rozā vai dzeltenīgas krāsas, 15 - 22 mm liela. Čaulas ārējā virsma ir gluda.

Izplatība
Baltijas plakangliemene apdzīvo Atlantijas okeāna ziemeļdaļu, lokāli sastopama arī Vidusjūrā. Latvijā ļoti bieži, masveidā izskaloti gliemežvāki redzami Baltijas jūras krastā, īpaši Rīgas jūras līcī.

Ekoloģija
Apdzīvo seklūdeņus, jaunās gliemenes uzturas uz ūdensaugiem, vēlāk šī suga dzīvo uz smilšainas grunts. Šo sugu izmanto par indikatoru jūras piesārņojuma novērtēšanā. Baltijas plakangliemene nespēj ilgstoši dzīvot vietās ar biezu dūņu slāni.

Interesanti fakti
Ziemeļamerikā dzīvo cita, bet pēc izskata ļoti līdzīga suga  -  Macoma petalum.

