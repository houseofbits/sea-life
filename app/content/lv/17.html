Lamarka sirsniņgliemene Cerastoderma glaucum
Dzimta: sirsniņgliemeņu Cardiidae
Klase: gliemeņu Bivalvia

Ārējais izskats
Jūras gliemene ar baltu līdz pelēcīgi baltu čaulu. Čaulas vāki ārpusē ar viļņainu skulptūru, čaulas mala robaina. Čaula izaug līdz 50 mm, bet Latvijā – tikai līdz 20 mm, jo Baltijas jūras ūdenī sāls daudzums tai nav pietiekams.

Izplatība
Lamarka sirsniņgliemene apdzīvo Baltijas, Melno, Kaspijas jūru un Vidusjūru. Gliemežvāki bieži redzami izskaloti Baltijas jūras krastā, biežāk gar Rīgas jūras līci.

Ekoloģija
Apdzīvo seklūdeņus. Jaunās gliemenes uzturas uz ūdensaugiem, vēlāk šī suga dzīvo uz smilšainas grunts.

Interesanti fakti
Lielas mainības dēļ sugai izveidojies liels daudzums sinonīmu. Sirsniņgliemenes daudzviet lieto pārtikā.

