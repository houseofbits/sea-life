Čūskzivs Nerophis ophidion
Kārta: Syngnathiformes
Dzimta: Syngnathidae

Ārējais izskats
Čūskzivs ir neliela jūras piekrastē dzīvojoša zivs. Nārsta periodā mātītēm raksturīgs košs krāsojums ar gaišzilām svītrām galvas un vēdera daļā. Tēviņi var sasniegt 25 cm, bet mātītes – 30 cm garumu.

Izplatība
Čūskzivs ir izplatīta Austrumatlantijas reģionā, Eiropas piekrastē, Vidusjūrā un Melnajā jūrā.

Barība
Barojas ar nelieliem zooplanktona organismiem un bezmugurkaulniekiem.

Attīstība
Nārsto vasarā. Pirms ikru nēršanas mātīte un tēviņš veic nārsta deju. Ikri tiek iznērsti vaļējā perējamā somā uz tēviņa vēdera daļas, kur tie tiek apaugļoti un notiek to attīstība.

Zveja
Nelielā izmēra dēļ sugai nav nozīmes ne komerciālajā zvejā, ne makšķerēšanā.

Interesanti fakti
Čūskzivs ir radniecīga jūraszirdziņiem – īpaša izskata zivīm, kas galvenokārt mājo seklās tropu un mērenās joslas piekrastes jūrās.
