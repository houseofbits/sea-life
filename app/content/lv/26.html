Plekste Platichthys flesus (Eiropas plekste) un Platichthys solemdali (Baltijas plekste)
Kārta: Pleuronectiformes
Dzimta: Pleuronectidae

Ārējais izskats
Plekste var izaugt līdz 50 cm gara. Mātītes parasti ir lielākas, tēviņi reti pārsniedz 35 cm garumu. Plekstes spēj mainīt ķermeņa krāsu, pielāgojoties jūras dibena krāsai.

Izplatība
Plekste apdzīvo Atlantijas okeāna ziemeļaustrumu piekrastes rajonus. Tā ir labi pielāgojusies ūdeņiem ar zemu sāļuma saturu, tāpēc tā ir izplatīta visā Baltijas jūrā.

Barība
Plekstes kāpuru galvenā barība ir jūrā brīvi peldošs planktons. Mazuļi paaugoties sāk baroties ar moluskiem. Lielāko plekstu barības sastāvā ietilpst arī mazas zivtiņas.

Attīstība
Plekstes nārsto no marta līdz jūnijam. Plekstu kāpuri ir pelaģiski, to acis atrodas abās ķermeņa pusēs. Sasniedzot 7–10 mm garumu, kāpura organismā notiek izmaiņas, un tie no simetriskas zivs pamazām pārvēršas plakanā mazulī, it kā “noguļoties” uz viena sāna, un abas acis novietojas ķermeņa virspusē.

Zveja
Plekste ir nozīmīgs zvejas un makšķerēšanas objekts, to makšķerē no krasta, izmantojot grunts makšķeres.

Interesanti fakti
2018. gadā zinātnieki, izmantojot ģenētiskās metodes, atklāja, ka ir divas izskatā līdzīgas, bet nārsta uzvedībā atšķirīgas sugas. Eiropas plekstes nārsto dziļumā un tām ir brīvi peldoši ikri, bet Baltijas plekstes nārsto seklumā un to ikri noguļas uz jūras grunts.

