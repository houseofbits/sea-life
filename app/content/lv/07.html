Cūkdelfīns Phocoena phocoena
Kārta: vaļveidīgo Cetacea
Dzimta: cūkdelfīnu Phocoenidae

Ārējais izskats
Ķermeņa garums līdz 200 cm, svars līdz 75 kilogramiem. Galva relatīvi neliela, purns īss, strups.

Izplatība
Cūkdelfīns mīt okeānu un jūru seklās piekrastes joslas ūdeņos. Baltijas jūrā visbiežāk ieklejo no Ziemeļjūras. Lielus barus neveido. Mūsdienās to skaits Baltijas jūrā tiek lēsts ap 500 dzīvniekiem, Latvijas piekrastē pēdējos 50 gados ir daži novērojumi.

Barība
Barojas galvenokārt ar baros peldošām zivīm – reņģēm, brētliņām un mencām. Retāk ēd gliemjus. Barību meklē ar eholokācijas palīdzību.


Attīstība
Gandrīz vienmēr dzimst viens mazulis. Tā garums līdz 85 cm, svars līdz 10 kilogramiem. Pēc dzemdībām māte un mazulis cenšas izvairīties no sugasbrāļiem. Zīdīšanas ilgums līdz 1 gadam; kad mazulim izaug zobi, tas sāk baroties patstāvīgi.

Cūkdelfīns un cilvēks
Latvijas piejūras ciematos cūkdelfīnu pārtikā izmantoja jau pirms vairākiem tūkstošiem gadu. Lielāko apdraudējumu rada to sapīšanās un noslīkšana zvejas tīklos.

Interesanti fakti
Nelec ārā no ūdens kā citi delfīni. Mazās galvas un strupā purna dēļ cūkdelfīnu sauc arī par jūrascūku.

