<h1>Baltijas plakangliemene Limecola balthica</h1>
<p>Dzimta: plakangliemeņu Tellinidae</p>
<p>Klase: gliemeņu Bivalvia</p>

<h2>Ārējais izskats</h2>
<p>Čaula noapaļoti trīsstūrveida, plāna, baltas, rozā vai dzeltenīgas krāsas, 15–22 mm liela. Čaulas ārējā virsma ir
    gluda.</p>

<h2>Izplatība</h2>
<p>Baltijas plakangliemene apdzīvo Atlantijas okeāna ziemeļdaļu, lokāli sastopama arī Vidusjūrā. Latvijā ļoti bieži,
    masveidā izskaloti gliemežvāki redzami Baltijas jūras krastā, īpaši Rīgas jūras līcī.</p>

<h2>Ekoloģija</h2>
<p>Apdzīvo seklūdeņus, jaunās gliemenes uzturas uz ūdensaugiem, vēlāk šī suga dzīvo uz smilšainas grunts. Šo sugu
    izmanto par indikatoru jūras piesārņojuma novērtēšanā. Baltijas plakangliemene nespēj ilgstoši dzīvot vietās ar
    biezu dūņu slāni.</p>

<h2>Interesanti fakti</h2>
<p>Ziemeļamerikā dzīvo cita, bet pēc izskata ļoti līdzīga suga – Limecola petalum.</p>

