Eiropas store  Acipenser sturio
Kārta: Acipenseriformes
Dzimta: Acipenseridae

Ārējais izskats
Tiek uzskatīts, ka Latvijas apkārtnē zivs var sasniegt 20 gadu vecumu un izaugt līdz 2 m gara un 245 kg smaga.

Izplatība
Vēsturiski ir bijusi izplatīta Eiropā, Atlantijas okeāna baseina piekrastē, Vidusjūrā, Melnajā un Baltijas jūrā. Mūsdienās vienīgā dabiski nārstojošā populācija atrodas Francijā, Garonnas upes baseinā.

Barība
Jūrā barojas no grunts ar dažādiem moluskiem, tārpiem, vēžveidīgiem organismiem un nelielām zivīm.

Attīstība
Veic nārsta migrāciju no jūras uz upēm. Nārsto katru otro gadu vasarā, kad ūdens temperatūra ir virs 20 °C. Nārsts notiek lielu un dziļu upju straujtecēs, vietās uz akmeņainas vai grantainas grunts.

Zveja
Populācijas sliktā stāvokļa dēļ sugai pašlaik nav nozīmes zvejā un makšķerēšanā.

Interesanti fakti
Mūsdienās storu populācijas Eiropā ir kritiski apdraudētas pārzvejas, upju aizsprostošanas, piesārņojuma un klimata pārmaiņu rezultātā. Saistībā ar reintrodukcijas programmu zvejnieki Latvijā jūras ūdeņos nozvejo neliela izmēra iezīmētas stores.

