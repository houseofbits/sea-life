Parastā ēdamgliemene Mytilus trossulus (Gould, 1850)
Dzimta: ēdamgliemeņu Mytilidae
Klase: gliemeņu Bivalvia

Ārējais izskats
Čaula garena, trīsstūrveida, tumši brūngana ar melni zilu tonējumu, sienas plānas. Čaulas garums Latvijā ap 40 mm, sāļākos ūdeņos citās jūrās – līdz pat 90 milimetriem. Vāka iekšpusē plāns perlamutra slānis.

Izplatība
Apdzīvo Klusā okeāna ziemeļdaļu, lokāli – Atlantijas okeānu (ASV piekrasti un Baltijas jūras ziemeļaustrumu daļu). Latvijā gliemežvāki bieži redzami izskaloti gan Baltijas jūras krastā, gan Rīgas jūras līcī.

Ekoloģija
Apdzīvo seklūdeņus, sastopama grupās, piestiprinājusies pie substrāta. Viens no ekosistēmu pakalpojumiem, ko sniedz šī gliemeņu suga, ir ūdens filtrācija.

Interesanti fakti
Suga veido hibrīdus ar ziemeļu ēdamgliemeni, kas sastopama Baltijas jūras dienvidrietumu daļā (Polijas un Vācijas teritorijā). Ēdamgliemenes daudzviet lieto pārtikā, daudzās zemēs arī audzē.
